# Grunnkurs

**Tid:** 17:30 til 19:00 tirsdager

Tilsvarer **nivå 1 og 2**

Lær swing helt fra grunnen av. Ingen erfaring i dans er nødvendig for å være med, og du lærer å danse den mest utbredte swingtypen i Norge. Kurset er lagt opp slik at en veldig raskt kommer i gang med å danse med enkle bevegelser og turer.

# Minidans

**Tid:** 19:00 til 19:30 tirsdager

Dansetrening til musikk uten instruksjon, tilrettelagt for både grunnkurs- og videregåendedansere.

# Videregående

**Tid:** 19:30 til 21:00 tirsdager

Tilsvarer **nivå 2 og 3**

På videregående lærer du turer og teknikker som bygger på det du lærte på grunnkurset. For å delta er det derfor et krav om at en har gått på grunnkurs i minst ett semester hos oss, eller fullført minst ett semester med nivå 1 og 2 andre steder. Dersom du kun har fullført nivå 1 et annet sted anbefaler vi å delta på grunnkurset fremfor videregåendekurset.

Vi anbefaler alle som deltar på videregåendekurset for første gang å også følge grunnkurset.

# Avansert

Tilsvarer **nivå 4**. *Vi holder for tiden ikke kurs på dette nivået*

På avansert undervises det i rock'n roll og bluesformer og teknikktrening i swing. Her er det fokus på kvalitet i bevegelser og kommunikasjon med dansepartneren. Det å få til finessene ved dansen blir vektlagt og det vil ofte være minimalt med nye turer her. Vi anbefaler på det sterkeste at alle som deltar på avansertkurs for første gang også deltar på videregåendekurset.

Det er et krav om at deltakerene har danset i minst to semestre hos oss, og har fulgt minst en grunnkursrekke og minst en videregående kursrekke fast. Vi forventer at de grunnleggende teknikkene som undervises på disse kursene beherskes godt.

# Veteran

Tilsvarer **nivå 5**. *Vi holder for tiden ikke kurs på dette nivået*

Veteran er vårt aller høyeste nivå. På dette kurset undervises det i viderekommende rock'n roll- og bluesformer, og det å kombinere flere stilarter.  

Vær oppmerksom på at nivåforskjellen mellom avansert og veteran ofte er stor. Derfor har vi som minstekrav for deltakelse på veterankurs at du må beherske godt det grunnleggende i rock'n roll og bluesstilarter slik som: fallrock, sidestegsrock, jumpboogie og bluesboogie. Det vil som oftest kreve at en har deltatt på avansert i minimum 2 semestre for å kunne oppfylle disse kravene.

I utgangspunktet er det kun deltakere som har danset gjennom hele kursstigen fra grunnkurs til avansertkurs hos oss som har adgang til veterankurset. Dersom du ikke har deltatt på kurs hos oss tidligere, men danset på nivå 5 eller tilsvarende andre steder og ønsker å delta på veterankurset, så må du kontakte oss i forkant av kurset for å høre om du tilfredstiller kravene for deltakelse på dette nivået.

----------

# Progresjon 

Det er krav om deltakelse på grunnkurs minst ett semester før en kan delta på videregåendekurs. Tilsvarende er det krav om deltakelse i ett semester på videregående før en kan gå på avansert. Dette er fordi vi ønsker å holde nivået på kursene oppe, slik at de som har fulgt progresjonen helt fra grunnkurs har dansepartnere på samme nivå som de er på selv, og at en ikke unødvendig bremser gruppas progresjon. For ens egen del er det også lurt å ikke hoppe over hele eller deler av grunnkurset, fordi en vil ikke få like godt utbytte av videregåendekurset dersom en ikke behersker teknikkene fra grunnkurs.

Dersom du ikke har danset hos oss tidligere og vil være med på videregående eller avansert, så kan du delta gitt at ferdighetsnivået ditt er på lik linje med andre deltakere som har fulgt normal progresjon hos oss. Ta kontakt med oss for å høre om du tilfredstiller ferdighetsnivået kurset du ønsker å delta på krever.

---------

*Blindern Rockeswing tar seg friheten til å kunne ta bilder og videoer fra alle våre kurs og arrangementer til bruk i promoteringer og reklame.*
